# 寒窑赋  
####  (宋)吕蒙正
![hanyao](hanyao.jpeg ':size=500*309')

盖闻天有不测风云，人有旦夕祸福。

蜈蚣百足，行不如蛇；雄鸡两翼，飞不如鸦。

马有千里之能，非人力不能自往；人有凌云之志，非时运不能自通。

文章盖世，孔子厄于陈菜；武略超群，姜公钓于渭水。

颜渊命短，原非凶恶之徒；盗跖延年，岂是善良之辈？

尧舜圣明，却生不肖之子；瞽鲧愚顽，反有大孝之男。

张良原是布衣，萧何曾为县吏。

晏子无五尺之躯，封为齐国宰相；孔明无缚鸡之力，拜作蜀汉军师。

霸王英雄，难免乌江自刎；汉王柔弱，竟有江山万里。

李广有射虎之威，到老无封；冯唐有安邦之志，一生不遇。

韩信未遇，乞食瓢母，受辱跨下，及至运通，腰系三齐之印；白起受命，统兵百万，坑灭赵卒，一旦时衰，死于阴人之手。

是故人生在世，富贵不能淫，贫贱不能移。

才疏学浅，少年及第登科；满腹经纶，皓首仍居深山。

青楼女子，时来配作夫人；深闺娇娥，运退反为娼妓。

窈窕淑女，却招愚莽之夫；俊秀才郎，反配粗丑之妇。

蛟龙无雨，潜身鱼鳖之中；君子失时，拱手小人之下。

衣敝缊袍，常存礼仪之容；面带忧愁，每抱怀安之量。

时遭不遇，只宜安贫守份；心若不欺，必然扬眉吐气。

初贫君子，已成天然骨格；乍富小人，不脱贫寒肌体。

有先贫而后富，有老壮而少衰。

天不得时，日月无光；地不得时，草木不生；水不得时，风浪不平；人不得时，利运不通。注福注禄，命里已安排定，富贵谁不欲？人若不依根基八字，岂能为卿为相？

昔居洛阳，日乞僧食，夜宿寒窑。思衣则不能遮其体，思食则不能饱其饥。夏日求瓜，失足矮墙之下；冬日取暖，废襟炉火之中。上人憎，下人厌，人道吾贱也。非吾贱也，此乃时也，运也，命也。

今在朝堂，官至极品，位居三公。鞠躬一人之下，列职万人之上。拥挞百僚之杖，握斩鄙吝之剑。思衣则有绫罗绸缎，思食则有山珍海味。出则有虎将相随，入则有佳人临侧。上人趋，下人羡，人道吾贵也。非吾贵也，此乃时也，运也，命也。

嗟呼！人生在世，富贵不可尽恃，贫贱不可尽欺。听由天地循环，周而复始焉。
